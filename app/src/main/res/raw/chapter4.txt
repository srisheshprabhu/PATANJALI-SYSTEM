अथ चतुर्थः कैवल्यपादः

जन्मौषधिमन्त्रतपःसमाधिजाः सिद्धयः ॥४.१॥

जन्म-औषधि-मन्त्र-तपः-समाधिजाः सिद्धयः ॥४.१॥

जात्यन्तरपरिणामः प्रकृत्यापूरात् ॥४.२॥

जात्यन्तरपरिणामः प्रकृत्यापूरात् ॥४.२॥

निमित्तमप्रयोजकं प्रकृतीनां वरणभेदस्तु ततः क्षेत्रिकवत् ॥४.३॥

निमित्तम् अप्रयोजकं प्रकृतीनां वरणभेदः तु ततः क्षेत्रिकवत् ॥४.३॥

निर्माणचित्तान्यस्मितामात्रात् ॥४.४॥

निर्माणचित्तानि अस्मितामात्रात् ॥४.४॥

प्रवृत्तिभेदे प्रयोजकं चित्तमेकमनेकेषाम् ॥४.५॥

प्रवृत्तिभेदे प्रयोजकं चित्तम् एकम् अनेकेषाम् ॥४.५॥

तत्र ध्यानजमनाशयम् ॥४.६॥

तत्र ध्यानजम् अनाशयम् ॥४.६॥

कर्माशुक्लाकृष्णं योगिनस्त्रिविधमितरेषाम् ॥४.७॥

कर्माशुक्लाकृष्णं योगिनः त्रिविधम् इतरेषाम् ॥४.७॥

ततस्तद्विपाकानुगुणानामेवाभिव्यक्तिर्वासनानाम् ॥४.८॥

ततः तद्विपाकानुगुणानाम् एव अभिव्यक्तिः वासनानाम् ॥४.८॥

जातिदेशकालव्यवहितानामप्यानन्तर्यं स्मृतिसंस्कारयोरेकरूपत्वात् ॥४.९॥

जाति-देश-काल-व्यवहितानाम् अपि आनन्तर्यं स्मृति-संस्कारयोः एकरूपत्वात् ॥४.९॥

तासामनादित्वं चाशिषो नित्यत्वात् ॥४.१०॥

तासाम् अनादित्वं च आशिषः नित्यत्वात् ॥४.१०॥

हेतुफलाश्रयालम्बनैः संगृहीतत्वादेषामभावे तदभावः॥४.११॥

हेतुफलाश्रयालम्बनैः संगृहीतत्वात् एषाम् अभावे तदभावः॥४.११॥

अतीतानागतं स्वरूपतोऽस्त्यध्वभेदाद्धर्माणाम् ॥४.१२॥

अतीतानागतं स्वरूपतः अस्ति अध्वभेदात् धर्माणाम् ॥४.१२॥

ते व्यक्तसूक्ष्मा गुणात्मानः ॥४.१३॥

ते व्यक्तसूक्ष्माः गुणात्मानः ॥४.१३॥

परिणामैकत्वाद्वस्तुतत्त्वम् ॥४.१४॥

परिणामैकत्वात् वस्तुतत्त्वम् ॥४.१४॥

वस्तुसाम्ये चित्तभेदात्तयोर्विभक्तः पन्थाः ॥४.१५॥

वस्तुसाम्ये चित्तभेदात् तयोः विभक्तः पन्थाः ॥४.१५॥

न चैकचित्ततन्त्रं वस्तु तदप्रमाणकं तदा किं स्यात् ॥४.१६॥

न च एकचित्ततन्त्रं वस्तु तदप्रमाणकं तदा किं स्यात् ॥४.१६॥

तदुपरागापेक्षित्वात् चित्तस्य वस्तु ज्ञाताज्ञातम् ॥४.१७॥

तदुपरागापेक्षित्वात् चित्तस्य वस्तु ज्ञाताज्ञातम् ॥४.१७॥

सदा ज्ञाताश्चित्तवृत्तयस्तत्प्रभोः पुरुषस्यापरिणामित्वात् ॥४.१८॥

सदा ज्ञाताः चित्तवृत्तयः तत् प्रभोः पुरुषस्य अपरिणामित्वात् ॥४.१८॥

न तत्स्वाभासं दृश्यत्वात् ॥४.१९॥

न तत् स्व-आभासं दृश्यत्वात् ॥४.१९॥

एकसमये चोभयानवधारणम् ॥४.२०॥

एकसमये च उभय-अनवधारणम् ॥४.२०॥

चित्तान्तरदृश्ये बुद्धिबुद्धेरतिप्रसङ्गः स्मृतिसंकरश्च ॥४.२१॥

चित्तान्तरदृश्ये बुद्धिबुद्धेः अतिप्रसङ्गः स्मृतिसंकरः च ॥४.२१॥

चितेरप्रतिसंक्रमायास्तदाकारापत्तौ स्वबुद्धिसंवेदनम् ॥४.२२॥

चितेः अप्रतिसंक्रमायाः तदाकारापत्तौ स्वबुद्धिसंवेदनम् ॥४.२२॥

द्रष्टृदृश्योपरक्तं चित्तं सर्वार्थम् ॥४.२३॥

द्रष्टृदृश्य-उपरक्तं चित्तं सर्वार्थम् ॥४.२३॥

तदसंख्येयवासनाभिश्चित्रमपि परार्थं संहत्यकारित्वात् ॥४.२४॥

तत् असंख्येयवासनाभिः चित्रमपि परार्थं संहत्यकारित्वात् ॥४.२४॥

विशेषदर्शिन आत्मभावभावनाविनिवृत्तिः ॥४.२५॥

विशेषदर्शिनः आत्मभाव-भावना-विनिवृत्तिः ॥४.२५॥

तदा विवेकनिम्नं कैवल्यप्राग्भारं चित्तम् ॥४.२६॥

तदा विवेकनिम्नं कैवल्यप्राग्भारं चित्तम् ॥४.२६॥

तच्छिद्रेषु प्रत्ययान्तराणि संस्कारेभ्यः ॥४.२७॥

तत्-छिद्रेषु प्रत्ययान्तराणि संस्कारेभ्यः ॥४.२७॥

हानमेषां क्लेशवदुक्तम् ॥४.२८॥

हानम् एषां क्लेशवत् उक्तम् ॥४.२८॥

प्रसंख्यानेऽप्यकुसीदस्य सर्वथाविवेकख्यातेर्धर्ममेघः समाधिः ॥४.२९॥

प्रसंख्याने अपि अकुसीदस्य सर्वथाविवेकख्यातेः धर्ममेघः समाधिः ॥४.२९॥

ततः क्लेशकर्मनिवृत्तिः ॥४.३०॥<br>

ततः क्लेशकर्मनिवृत्तिः ॥४.३०॥

तदा सर्वावरणमलापेतस्य ज्ञानस्यानन्त्याज्ज्ञेयमल्पम् ॥४.३१॥

तदा सर्व-आवरण-मलापेतस्य ज्ञानस्य अनन्त्याज्ज्ञेयम् अल्पम् ॥४.३१॥

ततः कृतार्थानां परिणामक्रमपरिसमाप्तिर्गुणानाम् ॥४.३२॥

ततः कृतार्थानां परिणाम-क्रम-परिसमाप्तिः गुणानाम् ॥४.३२॥

क्षणप्रतियोगी परिणामापरान्तनिर्ग्राह्यः क्रमः ॥४.३३॥

क्षणप्रतियोगी परिणाम-अपरान्तनिर्ग्राह्यः क्रमः ॥४.३३॥

पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिरिति ॥४.३४॥

पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिः इति ॥४.३४॥

इति चतुर्थः कैवल्यपादः