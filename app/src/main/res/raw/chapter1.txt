अथ पातञ्जलयोगसूत्राणि

योगेन चित्तस्य पदेन वाचां मलं शरीरस्य च वैद्यकेन ।

योऽपाकरोत्तं प्रवरं मुनीनां पतञ्जलिं प्राञ्जलिरानतोऽस्मि ॥

अथ प्रथमः समाधिपादः

अथ योगानुशासनम् 

योगश्चित्तवृत्तिनिरोधः ॥१.२॥

योगः चित्तवृत्ति-निरोधः ॥१.२॥

तदा द्रष्टुः स्वरूपेऽवस्थानम् ॥१.३॥

तदा द्रष्टुः स्वरूपे अवस्थानम् ॥१.३॥

वृत्तिसारूप्यमितरत्र ॥१.४॥

वृत्तिसारूप्यम् इतरत्र ॥१.४॥

वृत्तयः पञ्चतय्यः क्लिष्टाऽक्लिष्टाः ॥१.५॥

वृत्तयः पञ्चतय्यः क्लिष्ट-अक्लिष्टाः ॥१.५॥

प्रमाणविपर्ययविकल्पनिद्रास्मृतयः ॥१.६॥

प्रमाण-विपर्यय-विकल्प-निद्रा-स्मृतयः ॥१.६॥

प्रत्यक्षानुमानागमाः प्रमाणानि ॥१.७॥

प्रत्यक्ष-अनुमान-आगमाः प्रमाणानि ॥१.७॥

विपर्ययो मिथ्याज्ञानमतद्रूपप्रतिष्ठम् ॥१.८॥

विपर्ययः मिथ्याज्ञानम् अतद्रूप-प्रतिष्ठम् ॥१.८॥

शब्दज्ञानानुपाती वस्तुशून्यो विकल्पाः ॥१.९॥

शब्दज्ञान-अनुपाती वस्तुशून्यः विकल्पाः ॥१.९॥

अभावप्रत्ययालम्बना वृत्तिर्निद्रा ॥१.१०॥

अभाव-प्रत्यय-आलम्बना वृत्तिः निद्रा ॥१.१०॥

अनुभूतविषयासम्प्रमोषः स्मृतिः ॥१.११॥

अनुभूत-विषयासम्प्रमोषः स्मृतिः ॥१.११॥

अभ्यासवैराग्याभ्यां तन्निरोधः ॥१.१२॥

अभ्यास-वैराग्याभ्यां तन्निरोधः ॥१.१२॥

तत्र स्थितौ यत्नोऽभ्यासः ॥१.१३॥

तत्र स्थितौ यत्नः अभ्यासः ॥१.१३॥

स तु दीर्घकालनैरन्तर्यसत्कारासेवितो दृढभूमिः ॥१.१४॥

सः तु दीर्घकाल-नैरन्तर्य-सत्कारासेवितः दृढभूमिः ॥१.१४॥

दृष्टानुश्रविकविषयवितृष्णस्य वशीकारसञ्ज्ञा वैराग्यम् ॥१५॥

दृष्टानुश्रविक-विषयवितृष्णस्य वशीकारसञ्ज्ञा वैराग्यम् ॥१५॥

तत्परं पुरुषख्यातेर्गुणवैतृष्ण्यम् ॥१.१६॥

तत्परं पुरुषख्यातेः गुणवैतृष्ण्यम् ॥१.१६॥

वितर्कविचारानन्दास्मितारूपानुगमात्सम्प्रज्ञातः ॥१.१७॥

वितर्क-विचार-आनन्द-अस्मितारूप-अनुगमात् सम्प्रज्ञातः ॥१.१७॥

विरामप्रत्ययाभ्यासपूर्वः संस्कारशेषोऽन्यः ॥१.१८॥

विराम-प्रत्यय-अभ्यासपूर्वः संस्कारशेषः अन्यः ॥१.१८॥

भवप्रत्ययो विदेहप्रकृतिलयानाम् ॥१.१९॥

भवप्रत्ययः विदेहप्रकृतिलयानाम् ॥१.१९॥

श्रद्धावीर्यस्मृतिसमाधिप्रज्ञापूर्वक इतरेषाम् ॥१.२०॥

श्रद्धा-वीर्य-स्मृति-समाधि-प्रज्ञापूर्वकः इतरेषाम् ॥१.२०॥

तीव्रसंवेगानामासन्नः ॥१.२१॥

तीव्रसंवेगानाम् आसन्नः ॥१.२१॥

मृदुमध्याधिमात्रत्वात्ततोऽपि विशेषः ॥१.२२॥

मृदु-मध्याधिमात्रत्वात् ततः अपि विशेषः ॥१.२२॥

ईश्वरप्रणिधानाद्वा ॥१.२३॥

ईश्वरप्रणिधानात् वा ॥१.२३॥

क्लेशकर्मविपाकाशयैरपरामृष्टः पुरुषविशेष ईश्वरः ॥१.२४॥

क्लेशकर्मविपाकाशयैः अपरामृष्टः पुरुषविशेषः ईश्वरः ॥१.२४॥

तत्र निरतिशयं सर्वज्ञबीजम् ॥१.२५॥

तत्र निरतिशयं सर्वज्ञबीजम् ॥१.२५॥

पूर्वेषामपि गुरुः कालेनानवच्छेदात् ॥१.२६॥

पूर्वेषाम् अपि गुरुः कालेन अनवच्छेदात् ॥१.२६॥

तस्य वाचकः प्रणवः ॥१.२७॥

तज्जपस्तदर्थभावनम् ॥१.२८॥

तस्य वाचकः प्रणवः ॥१.२७॥

ततः प्रत्यक्चेतनाधिगमोऽप्यन्तरायाभावश्च ॥१.२९॥

ततः प्रत्यक्-चेतन-अधिगमः अपि अन्तरायाभावः च ॥१.२९॥

व्याधिस्त्यानसंशयप्रमादालस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपास्तेऽन्तरायाः ॥१.३०॥

व्याधि-स्त्यान-संशय-प्रमाद-आलस्य-अविरति-भ्रान्तिदर्शन-अलब्धभूमिकत्व-अनवस्थितत्वानि चित्तविक्षेपाः ते अन्तरायाः ॥१.३०॥

दुःखदौर्मनस्याङ्गमेजयत्वश्वासप्रश्वासा विक्षेपसहभुवः ॥१.३१॥<br>

दुःख-दौर्मनस्य-अङ्गमेजयत्व-श्वासप्रश्वासाः विक्षेपसहभुवः ॥१.३१॥

तत्प्रतिषेधार्थमेकतत्त्वाभ्यासः ॥१.३२॥<br>

तत् प्रतिषेधार्थम् एकतत्त्वाभ्यासः ॥१.३२॥

मैत्रीकरुणामुदितोपेक्षणां सुखदुःखपुण्यापुण्यविषयाणां भावनातश्चित्तप्रसादनम् ॥१.३३॥

मैत्री-करुणामुदितोपेक्षणां सुख-दुःख-पुण्य-अपुण्य-विषयाणां भावनातः चित्तप्रसादनम् ॥१.३३॥

प्रच्छर्दनविधारणाभ्यां वा प्राणस्य ॥१.३४॥<br>

प्रच्छर्दन-विधारणाभ्यां वा प्राणस्य ॥१.३४॥

विषयवती वा प्रवृत्तिरुत्पन्ना मनसः स्थितिनिबन्धनी ॥१.३५॥

विषयवती वा प्रवृत्तिः उत्पन्ना मनसः स्थितिनिबन्धनी ॥१.३५॥

विशोका वा ज्योतिष्मती ॥१.३६॥

विशोका वा ज्योतिष्मती ॥१.३६॥

वीतरागविषयं वा चित्तम् ॥१.३७॥

वीतरागविषयं वा चित्तम् ॥१.३७॥

स्वप्ननिद्राज्ञानालम्बनं वा ॥१.३८॥

स्वप्न-निद्रा-ज्ञानालम्बनं वा ॥१.३८॥

यथाभिमतध्यानाद्वा ॥१.३९॥

यथा अभिमतध्यानात् वा ॥१.३९॥

परमाणुपरममहत्त्वान्तोऽस्य वशीकारः ॥१.४०॥

परमाणु-परममहत्त्वान्तः अस्य वशीकारः ॥१.४०॥

क्षीणवृत्तेरभिजातस्येव मणेर्ग्रहीतृग्रहणग्राह्येषु तत्स्थतदञ्जनतासमापत्तिः ॥१.४१॥

क्षीणवृत्तेः अभिजातस्य एव मणेः ग्रहीतृ-ग्रहण-ग्राह्येषु तत्स्थ-तदञ्जनता-समापत्तिः ॥१.४१॥

तत्र शब्दार्थज्ञानविकल्पैः संकीर्णा सवितर्का समापत्तिः ॥१.४२॥

तत्र शब्दार्थज्ञानविकल्पैः संकीर्णा सवितर्का समापत्तिः ॥१.४२॥

स्मृतिपरिशुद्धौ स्वरूपशून्येवार्थमात्रनिर्भासा निर्वितर्का ॥१.४३॥

स्मृतिपरिशुद्धौ स्वरूपशून्ये एव अर्थमात्रनिर्भासा निर्वितर्का ॥१.४३॥

एतयैव सविचारा निर्विचारा च सूक्ष्मविषया व्याख्याता ॥१.४४॥

एतया एव सविचारा निर्विचारा च सूक्ष्मविषया व्याख्याता ॥१.४४॥

सूक्ष्मविषयत्वञ्चालिङ्गपर्यवसानम् ॥१.४५॥

सूक्ष्मविषयत्वं च अलिङ्गपर्यवसानम् ॥१.४५॥

ता एव सबीजः समाधिः ॥१.४६॥

ताः एव सबीजः समाधिः ॥१.४६॥

निर्विचारवैशारद्येऽध्यात्मप्रसादः ॥१.४७॥

निर्विचार-वैशारद्ये अध्यात्मप्रसादः ॥१.४७॥

ऋतम्भरा तत्र प्रज्ञा ॥१.४८॥

ऋतम्भरा तत्र प्रज्ञा ॥१.४८॥

श्रुतानुमानप्रज्ञाभ्यामन्यविषया विशेषार्थत्वात् ॥१.४९॥

श्रुतानुमानप्रज्ञाभ्याम् अन्यविषया विशेषार्थत्वात् ॥१.४९॥

तज्जः संस्कारोऽन्यसंस्कारप्रतिबन्धी ॥१.५०॥

तज्जः संस्कारः अन्यसंस्कारप्रतिबन्धी ॥१.५०॥

तस्यापि निरोधे सर्वनिरोधान्निर्बीजसमाधिरिति ॥१.५१॥

तस्य अपि निरोधे सर्वनिरोधात् निर्बीजसमाधिः इति ॥१.५१॥

इति प्रथमः समाधिपादः
