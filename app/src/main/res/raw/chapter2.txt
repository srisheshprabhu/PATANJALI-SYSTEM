अथ द्वितीयः साधनपादः

तपःस्वाध्यायेश्वरप्रणिधानानि क्रियायोगः ॥२.१॥

तपः-स्वाध्याय-ईश्वरप्रणिधानानि क्रियायोगः ॥२.१॥

समाधिभावनार्थः क्लेशतनूकरणार्थश्च ॥२.२॥

समाधिभावनार्थः क्लेशतनूकरणार्थः च ॥२.२॥

अविद्यास्मितारागद्वेषाभिनिवेशाः क्लेशाः ॥२.३॥

अविद्यास्मितारागद्वेषाभिनिवेशाः क्लेशाः ॥२.३॥

अविद्या क्षेत्रम् उत्तरेषां प्रसुप्त-तनुविच्छिन्न-उदाराणाम् ॥२.४॥

अनित्याशुचिदुःखानात्मसु नित्यशुचिसुखात्मख्यातिरविद्या ॥२.५॥

अनित्य-अशुचि-दुःख-अनात्मसु नित्य-शुचि-सुख-आत्मख्यातिः अविद्या ॥२.५॥

दृग्दर्शनशक्त्योरेकात्मतेवास्मिता ॥२.६॥

दृक्-दर्शन-शक्त्योः एकात्मता एव अस्मिता ॥२.६॥

सुखानुशयी रागः ॥२.७॥

सुख-अनुशयी रागः ॥२.७॥

दुःखानुशयी द्वेषः ॥२.८॥

दुःख-अनुशयी द्वेषः ॥२.८॥

स्वरसवाही विदुषोऽपि तथारूढोऽभिनिवेशः ॥२.९॥

स्वरसवाही विदुषः अपि तथ आरूढः अभिनिवेशः ॥२.९॥

ते प्रतिप्रसवहेयाः सूक्ष्माः ॥२.१०॥

ते प्रति-प्रसवहेयाः सूक्ष्माः ॥२.१०॥

ध्यानहेयास्तद्वृत्तयः ॥२.११॥

ध्यानहेयाः तत्-वृत्तयः ॥२.११॥

क्लेशमूलः कर्माशयो दृष्टादृष्टजन्मवेदनीयः ॥२.१२॥

क्लेशमूलः कर्माशयो दृष्ट-अदृष्ट-जन्मवेदनीयः ॥२.१२॥

सति मूले तद्विपाको जात्यायुर्भोगाः ॥२.१३॥

सति मूले तद्विपाकः जाति-आयुर्भोगाः ॥२.१३॥

ते ह्लादपरितापफलाः पुण्यापुण्यहेतुत्वात् ॥२.१४॥

ते ह्लाद-परितापफलाः पुण्य-अपुण्य-हेतुत्वात् ॥२.१४॥

परिणामतापसंस्कारदुःखैर्गुणवृत्तिविरोधाच्च दुःखमेव सर्वं विवेकिनः ॥२.१५॥

परिणाम-ताप-संस्कार-दुःखैः गुणवृत्तिविरोधात् च दुःखम् एव सर्वं विवेकिनः ॥२.१५॥

हेयं दुःखमनागतम् ॥२.१६॥<br>

हेयं दुःखम् अनागतम् ॥२.१६॥

द्रष्टृदृश्ययोः संयोगो हेयहेतुः ॥२.१७॥

द्रष्टृ-दृश्ययोः संयोगः हेयहेतुः ॥२.१७॥

प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम् ॥२.१८॥

प्रकाश-क्रिया-स्थितिशीलं भूतेन्द्रियात्मकं भोगापवर्गार्थं दृश्यम् ॥२.१८॥

विशेषाविशेषलिङ्गमात्रालिङ्गानि गुणपर्वाणि ॥२.१९॥

विशेष-अविशेष-लिङ्गमात्र-अलिङ्गानि गुणपर्वाणि ॥२.१९॥

द्रष्टा दृशिमात्रः शुद्धोऽपि प्रत्ययानुपश्यः ॥२.२०॥

द्रष्टा दृशिमात्रः शुद्धः अपि प्रत्ययानुपश्यः ॥२.२०॥

तदर्थ एव दृश्यस्यात्मा ॥२.२१॥

तदर्थः एव दृश्यस्य आत्मा ॥२.२१॥

कृतार्थं प्रति नष्टमप्यनष्टं तदन्यसाधारणत्वात् ॥२.२२॥

कृतार्थं प्रति नष्टम् अपि अनष्टं तत्-अन्यसाधारणत्वात् ॥२.२२॥

स्वस्वामिशक्त्योः स्वरूपोपलब्धिहेतुः संयोगः ॥२.२३॥

स्वस्वामिशक्त्योः स्वरूप-उपलब्धिहेतुः संयोगः ॥२.२३॥

तस्य हेतुरविद्या ॥२.२४॥<br>

तस्य हेतुः अविद्या ॥२.२४॥

तदभावात्संयोगाभावो हानं तद्दृशेः कैवल्यम् ॥२.२५॥

तत्-अभावत् संयोगाभावः हानं तद्दृशेः कैवल्यम् ॥२.२५॥

विवेकख्यातिरविप्लवा हानोपायः ॥२.२६॥

विवेकख्यातिः अविप्लवा हानोपायः ॥२.२६॥

तस्य सप्तधा प्रान्तभूमिः प्रज्ञा ॥२.२७॥

तस्य सप्तधा प्रान्तभूमिः प्रज्ञा ॥२.२७॥

योगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥२.२८॥

योगाङ्ग-अनुष्ठानात् अशुद्धिक्षये ज्ञानदीप्तिराविवेकख्यातेः ॥२.२८॥

यमनियमासनप्राणायामप्रत्याहारधारणाध्यानसमाधयोऽष्टावङ्गानि ॥२.२९॥

यम-नियम-आसन-प्राणायाम-प्रत्याहार-धारणा-ध्यान-समाधयः अष्टौ अङ्गानि ॥२.२९॥

अहिंसासत्यास्तेयब्रह्मचर्यापरिग्रहा यमाः ॥२.३०॥

अहिंसा-सत्य-अस्तेय-ब्रह्मचर्य-अपरिग्रहाः यमाः ॥२.३०॥

जातिदेशकालसमयानवच्छिन्नाः सार्वभौमा महाव्रतम् ॥२.३१॥

जाति-देश-काल-समय-अनवच्छिन्नाः सार्वभौमाः महाव्रतम् ॥२.३१॥

शौचसन्तोषतपःस्वाध्यायेश्वरप्रणिधानानि नियमाः ॥२.३२॥

शौच-सन्तोष-तपः-स्वाध्याय-ईश्वरप्रणिधानानि नियमाः ॥२.३२॥

वितर्कबाधने प्रतिपक्षभावनम् ॥२.३३॥

वितर्कबाधने प्रतिपक्षभावनम् ॥२.३३॥

वितर्का हिंसादयः कृतकारितानुमोदिता लोभक्रोधमोहपूर्वकामृदुमध्याधिमात्रा दुःखाज्ञानानन्तफला इति प्रतिपक्षभावनम् ॥२.३४॥

वितर्काः हिंसादयः कृतकारिता-अनुमोदिता लोभ-क्रोध-मोह-पूर्वक-अमृदुमध्याधिमात्राः दुःख-अज्ञान-अनन्तफलाः इति प्रतिपक्षभावनम् ॥२.३४॥

अहिंसाप्रतिष्ठायां तत्संनिधौ वैरत्यागः ॥२.३५॥

अहिंसा-प्रतिष्ठायां तत्संनिधौ वैरत्यागः ॥२.३५॥

सत्यप्रतिष्ठायां क्रियाफलाश्रयत्वम् ॥२.३६॥

सत्य-प्रतिष्ठायां क्रियाफल-आश्रयत्वम् ॥२.३६॥

अस्तेयप्रतिष्ठायां सर्वरत्नोपस्थानम् ॥२.३७॥

अस्तेय-प्रतिष्ठायां सर्वरत्न-उपस्थानम् ॥२.३७॥

ब्रह्मचर्यप्रतिष्ठायां वीर्यलाभः ॥२.३८॥

ब्रह्मचर्य-प्रतिष्ठायां वीर्यलाभः ॥२.३८॥

अपरिग्रहस्थैर्ये जन्मकथन्तासम्बोधः ॥२.३९॥

अपरिग्रहस्थैर्ये जन्मकथन्तासम्बोधः ॥२.३९॥

शौचात्स्वाङ्गजुगुप्सा परैरसंसर्गः ॥२.४०॥

शौचात् स्वाङ्गजुगुप्सा परैः असंसर्गः ॥२.४०॥

सत्त्वशुद्धिसौमनस्यैकाग्र्येन्द्रियजयात्मदर्शनयोग्यत्वानि च ॥२.४१॥

सत्त्वशुद्धि-सौमनस्य-ऐकाग्र्य-इन्द्रियजय-आत्मदर्शनयोग्यत्वानि च ॥२.४१॥

सन्तोषादनुत्तमः सुखलाभः ॥२.४२॥

सन्तोषात् अनुत्तमः सुखलाभः ॥२.४२॥

कायेन्द्रियसिद्धिरशुद्धिक्षयात्तपसः ॥२.४३॥

कायेन्द्रियसिद्धिः अशुद्धिक्षयात् तपसः ॥२.४३॥

स्वाध्यायादिष्टदेवतासम्प्रयोगः ॥२.४४॥

स्वाध्यायात् इष्टदेवतासम्प्रयोगः ॥२.४४॥

समाधिसिद्धिरीश्वरप्रणिधानात् ॥२.४५॥

समाधिसिद्धिः ईश्वरप्रणिधानात् ॥२.४५॥

स्थिरसुखमासनम् ॥२.४६॥

स्थिरसुखम् आसनम् ॥२.४६॥

प्रयत्नशैथिल्यानन्तसमापत्तिभ्याम् ॥२.४७॥

प्रयत्नशैथिल्य-अनन्तसमापत्तिभ्याम् ॥२.४७॥

ततो द्वन्द्वानभिघातः ॥२.४८॥

ततः द्वन्द्व-अनभिघातः ॥२.४८॥

तस्मिन्सति श्वासप्रश्वासयोर्गतिविच्छेदः प्राणायामः ॥२.४९॥

तस्मिन् सति श्वासप्रश्वासयोः गतिविच्छेदः प्राणायामः ॥२.४९॥

बाह्याभ्यन्तरस्तम्भवृत्तिर्देशकालसंख्याभिः परिदृष्टो दीर्घसूक्ष्मः ॥२.५०॥

बाह्याभ्यन्तरस्तम्भवृत्तिः देशकालसंख्याभिः परिदृष्टः दीर्घसूक्ष्मः ॥२.५०॥

बाह्याभ्यन्तरविषयाक्षेपी चतुर्थः ॥२.५१॥

बाह्याभ्यन्तर-विषयाक्षेपी चतुर्थः ॥२.५१॥

ततः क्षीयते प्रकाशावरणम् ॥२.५२॥

ततः क्षीयते प्रकाश-आवरणम् ॥२.५२॥

धारणासु च योग्यता मनसः ॥२.५३॥

धारणासु च योग्यता मनसः ॥२.५३॥

स्वविषयासम्प्रयोगे चित्तस्य स्वरूपानुकार इवेन्द्रियाणाम्प्रत्याहारः ॥२.५४॥

स्वविषय-असम्प्रयोगे चित्तस्य स्वरूपानुकारः इव इन्द्रियाणां प्रत्याहारः ॥२.५४॥

ततः परमा वश्यतेन्द्रियाणाम् ॥२.५५॥

ततः परमा वश्यते इन्द्रियाणाम् ॥२.५५॥

इति द्वितीयः साधनापादः
 