अथ तृतीयः विभूतिपादः

देशबन्धश्चित्तस्य धारणा ॥३.१॥

देशबन्धः चित्तस्य धारणा ॥३.१॥

तत्र प्रत्ययैकतानता ध्यानम् ॥३.२॥

तत्र प्रत्यय-एकतानता ध्यानम् ॥३.२॥

तदेवार्थमात्रनिर्भासं स्वरूपशून्यमिव समाधिः ॥३.३॥

तदेवार्थमात्रनिर्भासं स्वरूपशून्यम् इव समाधिः ॥३.३॥

त्रयमेकत्र संयमः ॥३.४॥

त्रयम् एकत्र संयमः ॥३.४॥

तज्जयात्प्रज्ञालोकः ॥३.५॥

तत्-जयात् प्रज्ञालोकः ॥३.५॥

तस्य भूमिषु विनियोगः ॥३.६॥

तस्य भूमिषु विनियोगः ॥३.६॥

त्रयमन्तरङ्गं पूर्वेभ्यः ॥३.७॥

त्रयम् अन्तरङ्गं पूर्वेभ्यः ॥३.७॥

तदपि बहिरङ्गं निर्बीजस्य ॥३.८॥

तत् अपि बहिरङ्गं निर्बीजस्य ॥३.८॥

व्युत्थाननिरोधसंस्कारयोरभिभवप्रादुर्भावौ निरोधक्षणचित्तान्वयो निरोधपरिणामः ॥३.९॥

व्युत्थान-निरोध-संस्कारयोः अभिभव-प्रादुर्भावौ निरोधक्षणचित्तान्वयो निरोध-परिणामः ॥३.९॥

तस्य प्रशान्तवाहिता संस्कारात् ॥३.१०॥

तस्य प्रशान्तवाहिता संस्कारात् ॥३.१०॥

सर्वार्थतैकाग्रतयोः क्षयोदयौ चित्तस्य समाधिपरिणामः ॥३.११॥

सर्वार्थता ऐकाग्रतयोः क्षयोदयौ चित्तस्य समाधिपरिणामः ॥३.११॥

ततः पुनः शान्तोदितौ तुल्यप्रत्ययौ चित्तस्यैकाग्रतापरिणामः ॥३.१२॥

ततः पुनः शान्तोदितौ तुल्यप्रत्ययौ चित्तस्य एकाग्रतापरिणामः ॥३.१२॥

एतेन भूतेन्द्रियेषु धर्मलक्षणावस्थापरिणामा व्याख्याताः ॥३.१३॥

एतेन भूतेन्द्रियेषु धर्मलक्षणा-अवस्था-परिणामाः व्याख्याताः ॥३.१३॥

शान्तोदिताव्यपदेश्यधर्मानुपाती धर्मी ॥३.१४॥

शान्तोदिता-व्यपदेश्य-धर्मानुपाती धर्मी ॥३.१४॥

क्रमान्यत्वं परिणामान्यत्वे हेतुः ॥३.१५॥

क्रमान्यत्वं परिणामान्यत्वे हेतुः ॥३.१५॥

परिणामत्रयसंयमादतीतानागतज्ञानम् ॥३.१६॥

परिणामत्रयसंयमात् अतीतानागतज्ञानम् ॥३.१६॥

शब्दार्थप्रत्ययानामितरेतराध्यासात्संकरः तत्प्रविभागसंयमात्सर्वभूतरुतज्ञानम् ॥३.१७॥

शब्दार्थ-प्रत्ययानाम् इतरेतराध्यासात् संकरः तत्प्रविभाग-संयमात् सर्वभूतरुतज्ञानम् ॥३.१७॥

संस्कारसाक्षात्करणात्पूर्वजातिज्ञानम् ॥३.१८॥

संस्कार-साक्षात्करणात् पूर्वजातिज्ञानम् ॥३.१८॥

प्रत्ययस्य परचित्तज्ञानम् ॥३.१९॥

प्रत्ययस्य परचित्तज्ञानम् ॥३.१९॥

न च तत्सालम्बनं, तस्याविषयीभूतत्वात् ॥३.२०॥

न च तत्सालम्बनं, तस्य अविषयीभूतत्वात् ॥३.२०॥

कायरूपसंयमात्तद्ग्राह्यशक्तिस्तम्भे चक्षुःप्रकाशासंप्रयोगेऽन्तर्धानम् ॥३.२१॥

कायरूपसंयमात् तत्-ग्राह्यशक्तिस्तम्भे चक्षुः-प्रकाश-असंप्रयोगे अन्तर्धानम् ॥३.२१॥

सोपक्रमं निरुपक्रमं च कर्म तत्संयमादपरान्तज्ञानमरिष्टेभ्यो वा ॥३.२२॥

सोपक्रमं निरुपक्रमं च कर्म तत्संयमात् अपरान्तज्ञानम् अरिष्टेभ्यः वा ॥३.२२॥

मैत्र्यादिषु बलानि ॥३.२३॥

मैत्र्यादिषु बलानि ॥३.२३॥

बलेषु हस्तिबलादीनि ॥३.२४॥

बलेषु हस्तिबलादीनि ॥३.२४॥

प्रवृत्त्यालोकन्यासात्सूक्ष्मव्यवहितविप्रकृष्टज्ञानम् ॥३.२५॥

प्रवृत्त्यालोक-न्यासात् -सूक्ष्मव्यवहितविप्रकृष्टज्ञानम् ॥३.२५॥

भुवनज्ञानं सूर्ये संयमात् ॥३.२६॥

भुवनज्ञानं सूर्ये संयमात् ॥३.२६॥

चन्द्रे ताराव्यूहज्ञानम् ॥३.२७॥

चन्द्रे ताराव्यूहज्ञानम् ॥३.२७॥

ध्रुवे तद्गतिज्ञानम् ॥३.२८॥

ध्रुवे तद्गतिज्ञानम् ॥३.२८॥

नाभिचक्रे कायव्यूहज्ञानम् ॥३.२९॥

नाभिचक्रे कायव्यूहज्ञानम् ॥३.२९॥

कण्ठकूपे क्षुत्पिपासानिवृत्तिः ॥३.३०॥

कण्ठकूपे क्षुत्-पिपासानिवृत्तिः ॥३.३०॥

कूर्मनाड्यां स्थैर्यम् ॥३.३१॥

कूर्मनाड्यां स्थैर्यम् ॥३.३१॥

मूर्धज्योतिषि सिद्धदर्शनम् ॥३.३२॥

मूर्धज्योतिषि सिद्ध-दर्शनम् ॥३.३२॥

प्रातिभाद्वा सर्वम् ॥३.३३॥

प्रातिभात् वा सर्वम् ॥३.३३॥

हृदये चित्तसंवित् ॥३.३४॥

हृदये चित्तसंवित् ॥३.३४॥

सत्त्वपुरुषयोरत्यन्तासंकीर्णयोः प्रत्ययाविशेषो भोगःपरार्थत्वात्स्वार्थसंयमात्पुरुषज्ञानम् ॥३.३५॥

सत्त्वपुरुषयोः अत्यन्तासंकीर्णयोः प्रत्ययाविशेषः भोगः-परार्थत्वात् स्वार्थसंयमात् पुरुषज्ञानम् ॥३.३५॥

ततः प्रातिभश्रावणवेदनादर्शास्वादवार्ता जायन्ते ॥३.३६॥

ततः प्रातिभ-श्रावण-वेदनादर्शास्वादवार्ता जायन्ते ॥३.३६॥

ते समाधावुपसर्गा व्युत्थाने सिद्धयः ॥३.३७॥

ते समाधौ उपसर्गाः व्युत्थाने सिद्धयः ॥३.३७॥

बन्धकारणशैथिल्यात्प्रचारसंवेदनाच्च चित्तस्य परशरीरावेशः ॥३.३८॥

बन्धकारणशैथिल्यात् प्रचारसंवेदनात् च चित्तस्य परशरीरावेशः ॥३.३८॥

उदानजयाज्जलपङ्ककण्टकादिष्वसङ्ग उत्क्रान्तिश्च ॥३.३९॥

उदानजयाज्जलपङ्ककण्टकादिषु असङ्गः उत्क्रान्तिः च ॥३.३९॥

समानजयाज्ज्वलनम् ॥३.४०॥

समानजयाज्ज्वलनम् ॥३.४०॥

श्रोत्राकाशयोः संबन्धसंयमाद्दिव्यं श्रोत्रम् ॥३.४१॥

श्रोत्राकाशयोः संबन्धसंयमात् दिव्यं श्रोत्रम् ॥३.४१॥

कायाकाशयोः संबन्धसंयमाल्लघुतूलसमापत्तेश्चाकाशगमनम् ॥३.४२॥

कायाकाशयोः संबन्धसंयमात् लघुतूलसमापत्तेः च आकाशगमनम् ॥३.४२॥

बहिरकल्पिता वृत्तिर्महाविदेहा ततः प्रकाशावरणक्षयः ॥३.४३॥

बहिः अकल्पिता वृत्तिः महाविदेहा ततः प्रकाशावरणक्षयः ॥३.४३॥

स्थूलस्वरूपसूक्ष्मान्वयार्थवत्त्वसंयमाद्भूतजयः ॥३.४४॥

स्थूलस्वरूप-सूक्ष्मान्वयार्थवत्त्व-संयमात् भूतजयः ॥३.४४॥

ततोऽणिमादिप्रादुर्भावः कायसंपत्तद्धर्मानभिघातश्च ॥३.४५॥

ततः अणिमादिप्रादुर्भावः कायसंपत् तद्धर्म-अनभिघातः च ॥३.४५॥

रूपलावण्यबलवज्रसंहननत्वानि कायसम्पत् ॥३.४६॥

रूप-लावण्य-बल-वज्र-संहननत्वानि कायसम्पत् ॥३.४६॥

ग्रहणस्वरूपास्मितान्वयार्थवत्त्वसंयमादिन्द्रियजयः ॥३.४७॥

ग्रहणस्वरूप-अस्मित-अन्वयार्थवत्त्व-संयमात् इन्द्रियजयः ॥३.४७॥

ततो मनोजवित्वं विकरणभावः प्रधानजयश्च ॥३.४८॥

ततः मनोजवित्वं विकरणभावः प्रधानजयः च ॥३.४८॥

सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च ॥३.४९॥

सत्त्वपुरुष-अन्यताख्यातिमात्रस्य सर्वभाव-अधिष्ठातृत्वं सर्वज्ञातृत्वं च ॥३.४९॥

तद्वैराग्यादपि दोषबीजक्षये कैवल्यम् ॥३.५०॥

तद्वैराग्यात् अपि दोषबीजक्षये कैवल्यम् ॥३.५०॥

स्थान्युपनिमन्त्रणे सङ्गस्मयाकरणं पुनरनिष्टप्रसङ्गात् ॥३.५१॥

स्थान्युपनिमन्त्रणे सङ्गस्मयाकरणं पुनः अनिष्टप्रसङ्गात् ॥३.५१॥

क्षणतत्क्रमयोः संयमाद्विवेकजं ज्ञानम् ॥३.५२॥

क्षणतत्क्रमयोः संयमात् विवेकजं ज्ञानम् ॥३.५२॥

जातिलक्षणदेशैरन्यतानवच्छेदात्तुल्ययोस्ततः प्रतिपत्तिः ॥३.५३॥

जाति-लक्षण-देशैः अन्यतानवच्छेदात् तुल्ययोः ततः प्रतिपत्तिः ॥३.५३॥

तारकं सर्वविषयं सर्वथाविषयमक्रमं चेति विवेकजं ज्ञानम् ॥३.५४॥

तारकं सर्वविषयं सर्वथाविषयम् अक्रमं च इति विवेकजं ज्ञानम् ॥३.५४॥

सत्त्वपुरुषयोः शुद्धिसाम्ये कैवल्यमिति ॥३.५५॥

सत्त्वपुरुषयोः शुद्धिसाम्ये कैवल्यम् इति ॥३.५५॥

इति तृतीयः विभूतिपादः